---
title: Relația dinte autorități locale și cetățeni. Interacțiuni și percepții
description: "Ioan HOSU
Mihai DEAC
Marius MOSOREANU"
---

O perioadă mare de timp au existat concepţii care susţineau faptul că dezvoltarea,
în sens larg, este posibilă doar dacă este susţinută financiar (Voicu, 2006, p. 41).
Chiar şi azi mai persistă concepţii potrivit cărora doar creşterea economică poate
determina îmbunătăţirea modului în care se organizează şi funcţionează o comunitate
sau societatea în întregul său. Concepţiile teoretice care valorizează capitalul social
şi aportul său la buna funcţionare sau la configurarea optimă a sistemului de relaţii
sociale aduc argumente solide în baza cărora se poate explica plasarea comunităţilor
pe coordonate favorabile dezvoltării. Argumentele cele mai frecvent invocate trimit
la următoarele practici şi comportamente: încredere în ceilalţi, încredere în grupuri
şi în instituţii sau disponibilitatea de a coopera pentru realizarea de bunuri publice.
Materialul de faţă va trata, chiar dacă doar tangenţial, unele din elementele constitutive
ale capitalului social, mai exact vom analiza modul în care se derulează şi mai apoi
sunt percepute interacţiuni şi practici în raporturile dintre cetăţean şi instituţii publice.
1. Cât de mult contează relaţia cetăţeanului cu instituţiile publice?
Percepţia cetăţenilor asupra organizaţiilor publice este un subiect de mare interes
pentru cercetători, managerii instituţiilor publice, politicieni, mass-media şi nu în
ultimul rând este, sau ar trebui să reprezinte, o preocupare pentru cetăţeanul interesat
de performanţa instituţiilor publice. Putem remarca un număr considerabil de studii
în zona instituţiilor publice, interesul ridicat şi dezbaterile publice au plasat, în
decursul ultimilor zece ani, în prim plan aspecte legate de: sistemul de valori şi practici
instituţionale cu referiri la transparenţa decizională (Cobârzan, Dragoş şi Neamţu,2008) şi în etica proceselor de comunicare sau a celor decizionale (Frunză, 2011);
prezenţa corupţiei în cadrul instituţiilor publice (Badea şi Copoeru, 2010); evaluarea
eficienţei reformelor din sistemul public (Şandor şi Tripon, 2008) etc.
Acestă pleiadă de studii au condus la fundamentarea unor decizii strategice
menite să optimizeze relaţia instituţiilor cu cetăţeanul sau cu comunitatea. Un sistem
administrativ profesionalizat trebuie să ţină cont de percepţiile grupurilor-ţintă, de
nivelul de încredere al beneficiarilor, deşi situaţia de monopol, în care se află multe
instituţii ar descuraja aceste forme de feedback din partea unora dintre instituţii. Un
semn al preocupării pentru imaginea instituţională în România este faptul că, periodic,
diverse institute de cercetare anunţă rezultate ale unor cercetări legate de încrederea
cetăţenilor în instituţii. Din păcate, numărul mare de astfel de studii nu este dublat
de un la fel de mare număr de articole ştiinţifice pe această temă. Din acest motiv,
se justifică un studiu care să explice relaţiile uneori complicate între variabile ca:
politicile organizaţionale, încrederea în organizaţii, etica organizaţională, nivelul de
participare din partea cetăţenilor sau corupţia.
Atunci când vorbim despre imaginea instituţiilor publice, pornim de la premise nu
tocmai favorabile. Organizaţiile publice sunt deseori percepute predominant negativ
de către publicul larg. Există impresia că funcţionarii sunt ghidaţi doar de propriile
interese şi de obţinerea de beneficii pe seama altora. Conform lui Vigoda-Gadot
(2007, p. 287), acest comportament este asociat frecvent cu manipulare, defăimare,
subversivitate, moduri nelegitime de folosire a puterii, lipsă de etică, comportament
imoral şi corupţie. Acest fenomen este numit de Berman (1997), cinism public (engl.
„public cynicism”), care îl defineşte drept credinţa că politicile guvernamentale şi
funcţionarii publici sunt, din oficiu, corupţi, incompetenţi şi axaţi pe dorinţa de a
profita de cetăţeni. Conform acestuia, cinismul public este corelat cu nivele reduse
ale încrederii, ale capitalului social şi ale simţului apartenenţei la comunitate. Este
dificil ca instituţiile publice să se lupte cu astfel de preconcepţii. Berman consideră
că aspectele cele mai vizibile ale activităţii instituţiilor ţin de taxare, amendare şi
impozitare, iar mulţi cetăţeni devin conştienţi de un anumit serviciu public doar
când acesta eşuează (Berman, 1997, p. 106). Când lucrurile merg bine, puţini sunt cei
care se gândesc la cauze. Lipsa de informaţie pare, în acest sens, o cauză importantă
a cinismului.
O altă cauză sesizată în studii anterioare este asocierea inevitabilă între imaginea
instituţiilor publice şi afilierea politică. Ferris şi Kacmar (1992) sau Pharr şi Putnam
(2000) dovedesc faptul că pe măsură ce organizaţiile sunt percepute drept mai politice
ca natură, cu atât ele sunt văzute ca mai puţin corecte şi etice. Vigoda-Gadot numeşte
acest fenomen „efect de deversare” (din engl. „spillover effect”) (2007, p. 288). Este
vorba despre „deversarea” de abilităţi, atitudini şi comportamente politice din arena
politicului în cea a organizaţiilor publice, fenomen care produce o contaminare în
ce priveşte imaginea. Acest transfer de imagine între politic şi administrativ este de
cele mai multe ori dăunător pentru cea de-a doua arenă.
2. Factori care influenţează percepţia cetăţeanului
Percepţia negativă asupra instituţiilor poate fi asociată şi cu teoria expectanţelor.
James (2009) propune un model de măsurare a satisfacţiei faţă de serviciile publice
mediat de nivelul aşteptărilor publicului. Unul dintre studiile care aduce dovezi despre
un nivel crescut al încrederii în servicii publice este oferit de Downe et al (2011), în
cadrul unei conferinţe desfăşurate la Bucureşti. Aceştia arată că tendinţa în ce priveşte
încrederea în instituţii este în creştere pentru cele locale, dar în uşoară scădere pentru
cele naţionale, în Marea Britanie, între 2001 şi 2007. Marea Britanie reprezintă un caz
aparte datorită politicilor sale de la început de secol XXI, îndreptate înspre înăsprirea
intervenţiilor pentru reglementarea comportamentului etic al funcţionarilor publici,
care au avut un impact pozitiv asupra percepţiei cetăţenilor despre instituţii.
Variabile care pot influenţa percepţia cetăţenilor asupra organizaţiilor publice:
 – Nivelul de dependenţă de servicii (deşi aparent încrederea creşte o dată cu nivelul
de utilizare a serviciilor, există studii care arată că această dependenţă nu este
liniară – de la un anumit nivel al utilizării serviciilor, încrederea începe să scadă
(Van Ryzin şi Charbonneau, 2010));
– Calitatea serviciilor (corelaţia este previzibilă şi este subliniată de Downe et al.,
2011; Wang şi Wan Wart; 2007, Berman; 1997, Vigoda-Gadot, 2007 ş.a.);
– Comportamentul etic al funcţionarilor (Vigoda-Gadot, 2007; Downe et al., 2011).
Conform studiilor, etica este cel mai important determinant al satisfacţiei legate
de servicii, iar satisfacţia este corelată direct cu încrederea;
– Factori socio-demografici: vechimea cetăţenilor în localitate (cu cât vechimea
este mai mare, cu atât nivelul de încredere este mai mic), nivelul de calificare al
populaţiei (rezultate contradictorii în acest caz: corelat negativ, conform Downe
et al. (2011), dar corelat puternic pozitiv conform lui Berman (1997), mărimea
oraşului (corelaţie negativă), diversitatea etnică (corelaţie negativă), nivelul de
dezvoltare economică (corelaţie pozitivă), rata criminalităţii (corelaţie negativă);
 – Influenţa media (Berman, 1997) – neîncrederea media în instituţii este puternic
corelată cu neîncrederea populaţiei;
– Politicile organizaţionale (Vigoda-Gadot, 2007; Berman, 1997). Berman demonstrează că folosirea a cel puţin două strategii organizaţionale de informare, participare şi reputaţie creşte nivelul încrederii. Cele mai eficiente politici de creştere,
conform studiului acestuia, sunt utilizarea de referendumuri şi de alte forme de
consultare a publicului, dar şi informarea (inclusiv prin poştă) despre activităţile
instituţiei;
 – Satisfacţia legată de „e-participare” (Kim şi Lee, 2011). Termenul este folosit
pentru acele administraţii locale care au introdus platforme de participare online
a cetăţenilor la activitatea instituţiilor. E-participarea este corelată cu transparenţa
instituţională şi cu sentimentul participării la decizie, factori corelaţi la rândul
lor cu încrederea în instituţii. Kim şi Lee folosesc mai multe variabile care să
explice relaţia dintre cetăţean/utilizator al platformelor de participare online
– instituţie/serviciu public: satisfacţia faţă de aplicaţiile de participare online,
satisfacţia faţă de răspunsurile instituţiilor, dezvoltarea participanţilor (creşterea
stimei de sine, contribuţia la construcţia comunităţii, achiziţia de informaţii,
învăţare etc.), influenţa asupra luării de decizii, aprecierile legate de transparenţa
guvernamentală, încrederea în instituţii.
Revine mereu în discuţie problema participării şi a transparenţei instituţionale
ca factori determinanţi ai încrederii în organizaţii. King et al. atrăgeau atenţia asupra
problemei participării încă din 1998, când militau pentru reorganizarea instituţiilor
publice astfel încât acestea să permită o participare reală. Aceştia prezintă paradigma
actuală a administraţiei ca model în care cetăţeanul se află cel mai departe de problemă:
„Participarea în acest context este structurată pentru a menţine centralitatea
administratorului, în timp ce îl prezintă pe acesta public ca pe un reprezentant,
consultant sau participant. Cetăţeanul devine „clientul” administratorului
profesionist, nepregătit să pună la îndoială profesionalismul, autoritatea şi
cunoştinţele tehnice ale acestuia”. (King et al., 1998, p. 320).
De asemenea, în aceeaşi paradigmă, participarea cetăţenilor poate fi interpretată
ca un atac asupra status-quo-ului, iar participarea acceptată este doar cea favorabilă.
Wang şi Wan Wart demonstrează empiric faptul că o participare mai semnificativă
din partea cetăţenilor este corelată cu un nivel mai ridicat de încredere (2007, p.
275). Autorii construiesc un model multi-factorial care explică existenţa a doi factori
mediatori între variabila „participare” şi variabila „încredere”: „comportamente etice”
şi „competenţa serviciilor”. Un alt factor mediator, „obţinerea unui consens”, s-a
dovedit irelevant în relaţia cauzală. Cu alte cuvinte, încrederea depinde de un nivel
ridicat de participare, în cadrul căreia publicul trebuie să se convingă de onestitatea
şi competenţa funcţionarilor. Conform aceloraşi autori, tipurile de participare care pot
face parte din strategiile de creştere a încrederii sunt, în ordinea relevanţei selectate
de către respondenţi: audieri publice, întâlniri ale comunităţii în cartiere, un „board”
consultativ format din cetăţeni, utilizarea internetului, întâlniri ale camerei de comerţ,
întâlniri ale comunităţii de afaceri. Punctaje mai reduse obţinute în urma sondajului
apar în dreptul focus-grupurilor cu cetăţeni, al liniilor telefonice de tip hotline şi al
sondajelor de opinie.
3. Ipostaze naţionale
Indexul încrederii realizat de GfK în 2011 măsoară comparativ, la nivel internaţional,
nivelul de încredere în diverse categorii profesionale. Deşi acesta nu măsoară explicit
încrederea în organizaţii, această alăturare poate fi considerată implicită. Nu este
tocmai surprinzător că politicienii ocupă ultimul loc în acest top al încrederii la nivelul
celor 19 state investigate, dar este remarcabil că cel mai scăzut nivel de încredere
în această categorie profesională se regăseşte în România. La polul opus, românii au
cea mai mare încredere din eşantion în reprezentanţii clerului, mai mult chiar decât
ţări cu o populaţie fervent catolică cum sunt Polonia sau Portugalia. Printre celelalte
instituţii în care se dovedeşte că românii au încredere se numără armata şi şcoala.
Mai multe date, dar nu la fel de actuale, oferă IRSOP (2005). Din date rezultă că
21% dintre cetăţenii români nu au contactat nicio instituţie publică pe parcursul
anului 2005. Cele mai contactate instituţii sunt administraţia financiară şi primăria
sau consiliul local. Conform studiului, solicitanţii instituţiilor publice cu specific
administrativ sunt în cea mai mare măsură persoanele cu un statut social mediuridicat, cei cu venituri mari şi cei din mediul urban. Contrar tendinţelor din Marea
Britanie şi contrar unui studiu derulat de Agenţia Naţională a Funcţionarilor Publici în
2010, în România, sondajul arată un nivel mai ridicat de satisfacţie faţă de activitatea
ministerelor şi agenţiilor centrale, decât faţă de instituţiile de la nivel local. Pe de altă
parte, acestea din urmă sunt contactate mult mai des, ceea ce ar putea să ducă la un
număr mai mare de situaţii problematice care să nască insatisfacţie. În continuare,
datele IRSOP par a nu fi cele mai demne de luat în seamă, datorită unor contradicţii
destul de ciudate. Destul de surprinzător, gradul cel mai mare de satisfacţie este
legat de „cinstea funcţionarilor” şi de timpul în care s-a rezolvat problema avută cu
instituţia. Minusurile cele mai mari se referă la atmosferă, spaţii improprii şi eficienţă
(deşi aceiaşi oameni sunt mulţumiţi de timpul redus de aşteptare). De asemenea,
deşi în general imaginea este bună (83% din respondenţi se referă la funcţionarul
public ca fiind competent, 78% eficient, 77% amabil, 76% respectă legile), 51% cred
că foloseşte funcţia în interesul partidului, 49% îl consideră corupt, 44% cred că
funcţionarii publici sunt implicaţi în afaceri şi folosesc funcţia în interes personal.
Se remarcă şi o pronunţată preferinţă pentru neutralitatea politică a funcţionarilor.
Din păcate, studiul IRSOP relevă minusuri importante în ceea ce priveşte gradul de
informare al populaţiei şi dorinţa de participare a cetăţenilor. 91% dintre respondenţi
nu definesc corect termenul de „funcţionar public”. 70% dintre persoane cred că
cetăţenii nu pot juca un rol în administrarea la nivel local. Dorinţa de implicare nu
este foarte ridicată. Motivele invocate cel mai des sunt lipsa de timp, de interes şi de
pricepere. O parte a populaţiei invocă şi vârsta înaintată, asociată cu incapacitatea
de implicare.
4. Ipostaze locale – studiu exploratoriu
Consideraţii metodologice
În continuare vom face referire la o un studiu exploratoriu care a urmărit evaluarea
realţiilor dintre cetăţeni si instituţii publice care deservesc cetăţenii municipiului
Cluj-Napoca sau ai judeţului Cluj. Studiul a fost realizat utilizând metoda anchetei,
culegerea datelor a fost realizată în baza unui chestionar standardizat. Datele au fost
culese de pe un eşantion de convenienţă, atât prin chestionarea faţă în faţă cât şi
prin completarea online a chestionarului standardizat, volumul eşantionului fiind de
550 de subiecţi. Selectarea respondenţilor a fost una de tip aleator, folosind metoda
pasului şi a vizat persoane care au apelat la serviciile unor instituţii publice în prima
jumătate a anului 2012. Demersul de cercetare, pregătirea cercetării şi culegerea datelor a fost parte din proiectul „Clujul are atitudine!”1
, obiectivul proiectului fiind acela
de a contribui la creşterea calităţii serviciilor furnizate de către instituţiile publice
din Cluj-Napoca.
Limitele studiului, imprimate de caracterul său exploratoriu, sunt compensate
de intenţia noastră de a surprinde detaliat relaţiile sau raporturile cetăţenilor cu
instituţiile locale sau judeţene. În acest sens, în cadrul itemilor din chestionare se
regăsesc o serie de dimensiuni specifice ale relaţiei cetăţean – administraţie publică
locală, respondenţii fiind rugaţi să evalueze pe o scală Likert cu patru trepte (1– foarte
mulţumit, 4– deloc mulţumit) nivelul de satisfacţie privind componentele/dimensiunile
de mai jos în relaţia cu instituţiile vizate de cercetare:
- Onestitatea / Cinstea funcţionarilor;
- Explicaţiile primite din partea funcţionarului;
- Timpul de aşteptare;
- Competenţa funcţionarilor;
- Amabilitatea acestora;
- Timpul alocat soluţionării problemelor;
- Modul de organizare a instituţiei în activitatea de relaţie cu publicul;
- Aprecieri privitoare la eficienţa funcţionarilor;
1 Proiectul „Clujul are atitudine!” a fost iniţiat de către Asociaţia Femeilor de Afaceri din
Cluj-Napoca în parteneriat cu Centrul pentru Studiul Democraţiei din cadrul Facultăţii de
Ştiinţe Politice, Administrative şi ale Comunicării, Universitatea Babeş-Bolyai, Cluj-Napoca.
Pentru detalii vezi: http://clujulareatitudine.ro/.
- Dotarea/amenajarea spaţiului prevăzut pentru lucrul cu publicul;
Atmosfera generală de pe parcursul interacţiunilor cu instituţia/serviciul
public.
În cadrul evaluării au fost incluse un număr de 14 instituţii/structuri ale administraţiei publice. Acestea deservesc populaţia municipiului sau a judeţului. Din
cadrul Primăriei municipiului Cluj-Napoca au fost evaluate: Direcţia de Evidenţă
a Persoanelor Cluj-Napoca, Direcţia Taxe şi Impozite, Poliţia Locală, Direcţia Urbanism. Lista instituţiilor şi serviciilor a fost completată cu: Serviciul Public Comunitar
Regim Permise Auto şi Înmatricularea Vehiculelor Cluj, Direcţia Generală a Finanţelor
Publice Cluj, Oficiul Judeţean de Cadastru, Biroul de Publicitate Imobiliară, Agenţia
Judeţeană pentru Ocuparea Forţei de Muncă, Registrul Auto Român – reprezentanţa
Cluj, Direcţia Generală de Muncă şi Solidaritate Socială Cluj, Casa Judeţeană de
Asigurări de Sănătate, Comisariatul Judeţean pentru Protecţia Consumatorilor, Casa
Judeţeană de Pensii.
Cele zece dimensiuni ale cercetării menţionate au fost regrupate pe trei axe majore
în funcţie de care sunt măsurate performanţele instituţionale (Jones apud Preda,
2006, pp. 148-149):
i) Axa I ar fi reprezentată de eficienţa în gestionarea resurselor interne. La acest capitol pot fi încadrate cele mai multe dintre dimensiunile enumerate anterior şi fac
trimitere la capacitatea structurilor manageriale de a inova şi de a adapta resursele
interne la cerinţele şi nevoile de moment. Vom considera că resursa cheie pe care o
poate controla şi gestiona cu maxim de eficienţă este resursa umană, funcţionarul
public, rolul acestuia şi relaţia cu cetăţeanul este unul capital, motiv pentru care
primele cinci dimensiuni ar putea fi grupate în jurul acestei axe.
ii) Axa II vizează eficienţa în obţinerea şi gestionarea resurselor externe. Aspectele care
pot fi grupate în jurul acestei axe sunt cele mai problematice, dificil de contracarat
(vezi efectul de deversare , „spillover effect”, menţionat în prima parte a materialului). Este vorba aici de modul în care este setată şi modul în care se manifestă opinia
publică, la nivel central sau local, nevoile şi priorităţile populaţiei, resursele de care
dispun gurpurile ţintă (timp, bani, informaţii, cunoştinţe, prejudecăţi şi stereotipii
etc.). Cu siguranţă, timpul celor care apelează la serviciile instituţiilor publice este o
resursă ce nu poate fi sporită, în schimb instituţiile pot optimiza/maximiza eficienţa
resurselor interne care să răspundă cât mai bine aşteptărilor publicurilor externe.
Este o atitudine specifică gândirii şi practicilor din mediul de afaceri care a ajuns
să fie adoptată şi în managementul public (Hinţea, 2007, p. 84).
iii) Eficienţa tehnologică reprezentată de capacitatea unei entităţi organizate de utilizare eficientă a tehnologiei de care dispune, în vederea furnizării de servicii de
calitate.
Rezultatele au permis realizarea unui clasament global al nivelului de satisfacţie,
precum şi clasamente pornind de la evaluări generate de cele zece dimensiuni specifice. În timp ce o medie a tuturor notelor acordate de subiecţii din studiul de faţă este
7,1 (valorile au fost între 1– calificativ ce desemnează aprecierea minimă pentru o
instituţie şi 10 – calificativ echivalent valorii maxime), aprecierile privind instituţiile
cuprinse în studiu indică variaţii importante: (i) trei dintre instituţiile evaluate au
înregistrat calificative/note medii peste 8; (ii) şase dintre instituţii au înregistrat medii
între 7 şi 8; (iii) cinci dintre instituţii au înregistrat o medie a aprecierilor cu valori
cuprinse între 6 si 7. Nivelul de satisfacţie nu este de aşteptat să se suprapună perfect
cu indicatori mai sofisticaţi sau mai elaboraţi ai activităţii unei instituţii, însă în lipsa
unor astfel de indicatori, avem o primă imagine, aproximativă, a calităţii unor servicii
din partea administraţiei publice. Putem remarca (v. Tabelul 1 din Anexă) faptul că
cele mai mari probleme ale cetăţeanului se referă la infrastructura instituţională, la
modul de organizare al instituţiei, în vreme ce relaţia cu funcţionarul public clujean
nu pare să ridice probleme majore (Cinstea şi Competenţa sunt apreciate în proporţie
de mai bine de 72% dintre respondenţi). Această pornire de valorizare a funcţionarului
şi de blamare a instituţiei sau a sistemului a putut fi remarcată şi în cadrul studiilor
la nivel naţional. Trebuie să remarcăm un paradox care se manifestă în legătură cu
imaginea instituţiilor publice şi asocierea corupţiei cu aceste instituţii. Cu toate că
studiile arată faptul că percepţiile negative asupra organizaţiilor publice din România
sunt generate de asocierile frecvente cu practici din registrul corupţiei, aceleaşi studii
nu reuşesc să identifice exact veriga slabă din acest lanţ al slăbiciunilor. Instituţiile
par să scape de eticheta birocraţiei, dar nu pot să scape de cea a corupţiei, însă e greu
să identificăm actorii din această relaţie (coruptul şi corupătorul). Trebuie făcută distinţia între corupţia mare şi mica corupţie. Corupţia la nivel înalt sau corupţia mare
pare să fie fenomenul care erodează încrederea în instituţii atât în rândul românilor,
cât şi al europenilor. Corupţia mică, pare-se, nu afectează, nu are valenţe negative,
este modaliatea prin care rezolvăm mai rapid şi poate mai sigur probleme cotidiene,
iar în acest demers ne putem sprijini pe bunul funcţionar din instituţiile locale. Studiul realizat de Badea şi Copoeru (2010) arată că 50,5% din populaţie consideră că
funcţionarii publici de la nivel central sunt corupţi, în vreme ce procentajul pentru
nivelul de corupţie din primărie şi prefectură este la jumătate. Totuşi, doar 36,9%
cunosc fapte concrete de corupţie, ceea ce dovedeşte că un procentaj important se
bazează pe percepţii nesusţinute de dovezi atunci când evaluează organizaţiile ca
fiind afectate de corupţie.
Capacitatea de a genera schimbări pozitive în viaţa comunităţii corelează pozitiv
cu nivelul de activism civic şi de implicare a cetăţeanului în controlul direct sau
indirect al instituţiilor care-l deservesc. Întrebarea din chestionar: Consideraţi că
cineva ca dumneavoastră are la îndemână mijloacele prin care să controleze activitatea
instituţiilor şi a funcţionarilor publici? a dorit să surprindă într-o manieră sintetică atât
deschiderea/transparenţa de care dau dovadă instituţiile, cât şi credinţa respondenţilor
că au puterea de a face acest lucru. Un procent de 73% dintre respondenţii clujeni
au răspuns că nu deţin mijloacele prin care să controleze instituţii sau funcţionari
publici. Acest lucru arată distanţa mare care trebuie parcursă atât de instituţii cât şi
de cetăţeni pentru a elimina barierele care încă există în relaţia dintre aceştia.
5. Remarci finale
Studiile la nivel naţional indică faptul că percepţiile negative asupra organizaţiilor
publice din România sunt generate de asocierile frecvente cu practici din registrul
corupţiei. Corupţia pare să fie fenomenul care erodează încrederea românilor, dar
şi a europenilor în întreg sistemul instituţional românesc. Badea şi Copoeru (2010),
apreciază că „lipsa accesului la informaţie şi comunicarea defectuoasă a instituţiilor
le face pe cele de la nivel central să fie percepute drept mai corupte, iar apropierea
şi stabilirea unor legături cu administraţia locală duce la subiectivizarea relaţiilor
şi incapacitatea de distanţare faţă de anumite fapte într-un context obiectiv şi clar
specificat care pot fi de corupţie”. Populaţia reproşează preponderent în instituţiile
locale „ascunderea, distorsionarea sau blocarea accesului la informaţii”, „lipsa
de transparenţă în ce priveşte modul de luare a deciziilor”. Problema relaţiei de
comunicare dintre instituţiile administraţiei publice tinde să devină problema
centrală: „cele mai mari probleme tind să se plaseze deseori la nivelul comunicării
administraţiei cu cetăţeanul sau comunitatea şi ca atare administraţiile publice trebuie
să acorde o atenţie specifică acestui domeniu” (Hermel şi Romagni, 1996 apud Hinţea,
2007, p. 87).
Cercetările şi analizele realizate la nivel naţional sau cele realizate la nivel local
relevă nevoia reformării şi a transformării relaţiilor dintre instituţiile administraţiei publice şi cetăţeni. Modernizarea şi eficientizarea raporturilor comunicaţionale
presupune, aşa cum relevă studiul realizat la nivel de Cluj-Napoca, modificări atât
în planul filosofiei relaţiilor (valori şi modele de relaţionare, concepţii manageriale,
strategii de comunicare şi informare etc) instituţie-cetăţean, cât şi în zona arhitecturii
fizice (spaţii construite, infrastructură, dotări tehnologice). Schimbarea de paradigmă
în comunicarea instituţiilor publice, poate produce modificări substanţiale în setul de
valori şi comportamente ale cetăţeanului, modificări care vor genera efecte pozitive
asupra imaginii şi a încrederii în sectorului public.
# Bibliografie:
1. Badea, C. şi Copoeru, I., Percepţia cetăţenilor asupra corupţiei din instituţiile publice: cauze, practici, prevenire, 2010, Raport de cercetare [Online] disponibil la
adresa http://www.agenda21.org.ro/download/Studiu%20perceptia%20cetatenilor
%20asupra%20coruptiei%20din%20institutiile%20publice.pdf, accesat la data
de 9 iunie 2012.
2. Berman, E.M., „Dealing with Cynical Citizens”, 1997, Public Administration Review, vol. 57, nr. 2, pp. 105-112.
3. Cobârzan, B., Dragoş, D. şi Neamţu, B., „Free Access to Public Information: Enforcement, Appeals and Judicial Review. A Comparative Perspective from CEE
Countries”, 2008, Transylvanian Review of Administrative Sciences, nr. 24E, pp.
53-63.
4. Downe, J., Cowell, R., Chen, A. şi Morgan, K., The Determinants of Public Trust in
English Local Government: Performance, Standards of Conduct or Socio-Economic
82
Context?, Paper for the Ninth workshop of the Study Group of the European Group of Public Administration on Ethics and Integrity of Governance, September,
2011, Bucureşti, România.
5. Ferris, G.R. şi Kacmar, K.M., „Perceptions of Organizational Politics”, 1992, Journal
of Management, vol. 18, nr. 1, pp. 3-116.
6. Frunză, S., „Ethical Responsibility and Social Responsibility of Organizations
Involved in the Public Health System”, 2011, Revista de cercetare şi intervenţie
socială, nr. 32, pp. 155-171.
7. GfK România, Indexul încrederii 2011, [Online] disponibil la adresa http://www.
gfk-ro.com/public_relations/press/multiple_pg/008191/index.ro.html, accesat la
data de 9 iunie 2012.
8. Hinţea, C., Management public, Cluj-Napoca: Accent, 2007.
9. IRSOP Market Research & Consulting Ltd, Percepţia funcţiei publice de către
cetăţeni, Phare, Bucureşti, Phare, 2005.
10. James, O., „Evaluating the Expectations Disconfirmation and Expectations Anchoring Approaches to Citizen Satisfaction with Local Public Services”, 2009,
Journal of Public Administration Research and Theory vol. 19, nr. 1, pp. 107-123.
11. Kim, S., Lee, J., E-Participation, Transparency and Trust in Seoul Metropolitan
Government, KAPA-ASPA International Conference, October, 2011, Seoul, Korea.
12. King, C.S., Feltey, K. şi O’Neill Susel, B., „The Question of Participation: Toward
Authentic Public Participation in Public Administration”,1998, Public Administration Review, vol. 58, nr. 4, pp. 317-326.
13. Pharr, S.J. şi Putnam, R.D. (eds)., Disaffected Democracies. What’s Troubling the
Trilateral Countries?, Princeton: Princeton University Press, 2000.
14. Preda, M., Comportament organizaţional: teorii, explicaţii şi studii de caz, Iaşi:
Polirom, 2006.
15. Şandor, D. şi Tripon, C., „Citizens’ Perception About Public Administration Reforms in Romania”, 2008, Transylvanian Review of Administrative Science, nr.
24E, pp. 111-122.
16. Van Ryzin, G.G. şi Charbonneau, E., „Public Service Use and Perceived Performance: An Empirical Note on the Nature of the Relationship”, 2010, Public
Administration, vol. 88, nr. 2, pp. 551–563.
17. Vigoda-Gadot, E. „Citizens’ Perceptions of Politics and Ethics in Public Administration: A Five-year National Study of their Relationship to Satisfaction with
Services, Trust in Governance, and Voice Orientations”, 2007, Journal of Public
Administration Research and Theory, vol. 17, nr. 2, pp. 285-305.
18. Voicu, B., „Participare, spirit comunitar, capital social”, în Voicu, M. şi Voicu, B.
(coord.), Satul românesc pe drumul către Europa, Iaşi: Polirom, 2006, pp. 41-57.
19. Wang, X.H. şi Wart, M.W., „When public participation in administration leads
to trust: an empirical assessment of managers’ perceptions”, 2007, Public Administration Review, vol. 67, nr. 2, pp. 265-278.